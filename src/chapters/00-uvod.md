# Úvod

Virtuální realita je bezesporu novým trendem v oblasti informačních technologií. Protože je tato technologie běžným uživatelům méně dostupná, vznikly ve městech nové podniky, které zprostředkovávají uživatelům zážitky ve virtuální realitě za zlomek ceny celého systému a bez nutnosti znalosti systémů virtuální reality, zajištění dostatečného výpočetního výkonu pro takové systémy a nutnosti výběru a nákupu her pro virtuální realitu kompatibilní s konkrétním systémem a konfigurace virtuální reality.

Takovým podnikům a jejich uživatelům však vznikají určité požadavky, na které systémy virtuální reality nejsou v současné době příliš připraveny. Uživatelské rozhraní softwaru je spíše soustředěno na jednoho dlouhodobého uživatele, který měl prostor se s rozhraním seznámit, což je nevhodné v prostředí, kde se uživatel s virtuální realitou setkává poprvé a v omezeném čase, po který mu byl systém zapůjčen.